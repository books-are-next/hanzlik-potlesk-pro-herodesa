---
title: Labutí jezero
contentType: prose
---

<section>

## I

Čteme oněmlé stromy A z korun  
padají listy a modrá jablka Někdy dávno  
tě naleznu a spatřím Někdy dříve  
tě ztratím jako stud nebo přesladké třešně  
na uších hříchu Pojď odtud  
My všichni pojďme odtud a utečme  
neboť dno jezera tlí a tedy básničtí  
a zapáchá příliš Příliš mnoho  
kloubů a ústrků Příliš mnoho  
kližek a přirovnání Příliš  
srdcí a bití na poplach  
v hodině dvanácté Žel je tomu tak  
hřbitovní zelí nechutná sladčeji  
Potom alespoň úžas Lze-li vůbec  
žasnout nad řeznickostí řeznického psa  
Měli jsme více doufat Anebo  
měli jsme se více nenarodit Toto vše slýchám  
nad vyvlčeným cípem města Ještě včera  
odmítal bych se bavit o houslích A nyní  
chápu či tuším onu nenávist  
jež vede muže znalého hře v příběh  
od domu k domu a pak o dům dál  
a vyprávět a vodit příliš živě  
loutky zemřelých Není zde Achilla  
bez hlavy a paty A není gilotiny

bez Homéra a kolovrátku  
             Jezero tlí  
Mrtvé labutí maso  
dere se k veřejím Ještě po smrti  
chtějí být slyšeni  
a vyvoláni jménem Ta bláhovost  
když myši mají pré A tak už ani  
sklíčením marným neodemknem zámek  
nikdy nezamčený Je sychravo  
a vlhko Spodní víry  
konejší kadeř uplynulou s časem  
a s čelistí která ji svírá  
Je spát  
jako zemřít A je nespat  
jako zemřít zaživa To trapné  
je jenom čekání a polykání žab  
a modrých andělíčků Kolik veršů  
tu ještě vyklovem a vytesáme v žule Voda  
je stále slanější a stále více prázdná  
Není dne  
aby neutonuli koně  
i s kočím a nákladem tiché pošty Není hoře  
aby neshořelo jako jakýkoli jiný něčí smích  
i s nehty beránků persiánků Toto jezero  
má dno plné klíčících klíčních kostí ale všechny  
rostou větvemi dolů Jako blázen  
směje se vodní kmín nad vzlínajícím peřím  
nad zobáčky a drápky labutími  
zahryzlými a zakleslými do vln  
omývajících naši pravdivější tvář Je to noc  
a v noci i maso zimních ptáků  
pálí jako led

## II

Světlo jde spát A těžce padá mlha  
jako ze schodů věže Jde o příběh  
na hrací strojek A on zatím  
skřípe nám v hodinách jako vánoční písek  
z vnitřností ryby  
             Vzpomínka na zahradní slavnost  
v léčebně duševně chorých Muži  
v nevzhledných botách A ženy v halenkách  
s umělými květinami Bylo odpoledne  
a slunce plné bědné radosti Potom  
vezl jsem na malém jezírku dívku  
v černých vlasech Šeptala  
— Vesluj do křoví budu ti hádat z ruky  
A ještě  
— Přijďte mi pomoci Bojím se  
že si ublížím skočím-li z okna  
Vracel jsem se a ona zaplakala  
jako když vítr žene déšť  
na ptačí jablka  
             Jenom ve snu  
pojí se takto černá s červenou My bdící  
nic nechápem a proto tolik marně  
píšem jak do not v divné cizí řeči Opravdu  
nepřežije nás nic A celý ten náš chvat  
s nímž skládáme své vzkazy do čítanek  
a tanečních pořádků historie celé to divadlo  
jež hrajem pro sebe a ostatně i za své  
je jenom oblázkem  
vhozeným mezi nebe a zemi Padáme s ním  
a ovšem  
do jezera které se rozčeří  
že povyplavou kůstky  
a pírka labutí  
             Tehdy dávno  
spěchal jsem s dívkou vlasů světlejších  
než arniková vůně Na kraji lesa  
seděla na květech postava v tak jurodivém pláči  
že jsme nepoznali zda je to žena  
nebo muž Tyto náznaky a podobnosti  
jdou pozorně po našich stopách  
Křížová muka  
pokácených stromů A smutek krotký a dětský  
jako kolombína Časy  
kdy puklé rybízové oči  
tonoucně plují zelenou krví hliněným potem  
a zhořklým mlékem trávy A vzápětí  
hoře malicherná a tedy palčivější  
zármutků velkých neboť důstojných až běda

Jezero netečně polyká přísahy  
obroučky brýlí zubní dřeň i vlasy  
Vodní vši  
plují kolem puškvorcových stvolů Na březích  
střílejí děti do labutích krků  
se smíchem  
jako do škodné

</section>
