---
title: Slavnost čtvrtá
contentType: prose
---

<section>

Čtvero černých koní  
prohledává místa  
našich poztrácených podkůvek

Byly stříbrné  
a tak malé  
vzpomínáme se smutkem

Kam se podějem

Černí koně rozrývají zem

Kde je ono jezírko  
z něhož jsme pili  
v dobách kdy nám z drobných prstů vyrůstaly  
ovísky ječmene a pšenky  
a z očí kosatce

Jezírko nezpívá  
až ke dnu zasypáno  
zemřelými labutěmi

Kde je růžový keř  
jenž kvetl i za zim  
hoře zahradou

Kde je zahradní slunce s červenými vlasy  
spletenými s vlasy moudrých dětí  
a kde zahradní měsíc  
prchající  
od holubích stenů milenecké trávy

Osedlejme čtvero černých koní  
nezapomeňme na chléb  
a vodu v dlabané tykvi  
pojedem dlouhou zpáteční noc

Jenom vydržme  
vydržme jako černí koně vydrží  
již brzy  
budeme živi jen o jahodách  
a o víně  
jen o líbání  
a o mléku s medem

jen o víře  
jen o lži

</section>
