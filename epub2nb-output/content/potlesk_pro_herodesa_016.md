---
title: Jidáš (k učedníkům Ježíšovým)
contentType: prose
---

<section>

Je tedy konec Vy zbabělí psi  
vy hrdí jemní vznešení vy něžných očí  
mírných gest a plní sentimentu  
vy tedy nyní pliváte a jako z kazatelny  
voláte Zrádce Špinavý a podlý  
Za třicet stříbrných — za jedinou noc s děvkou  
vzal světu Světlo vzal nám Učitele  
Vy krysy Kam jste zalezli  
když Jeho vedli na Golgatu Kde jste se třásli  
úplavičným strachem Kam házeli jste v zmatku  
distinkce a kolik z vás jak Petr  
Jej třikrát zapřelo Vy svatoušci  
což nenabízel jsem vám  
meče Což neprchli jste před desítkou mužů  
Což jediný z vás miláčků a bratří Jeho  
snad vlastním tělem chtěl Jej zaštítit  
A což snad potom když byl trýzněn v kobce  
vyšli jste k lidem volat o záchranu  
Vždyť lid moli rozhodnout Lid mohl Pilátovi  
přikázat Ne! On bude naším králem  
Vy farizeji Vy jste chtěli  
aby byl zabit Neboť na mrtvole  
doposud teplé stavěli jste chrám  
kde vy budete kralovat…  
             Já tedy jdu  
Vyhledat silnou větev  
a viditelnou tak aby se Jeruzalém  
moh tři dni tupě smát Já který jediný  
byl hoden místa vedle Něj či po Něm  
Já jenž měl cit  
pro taktiku a strategii Já jenž neváhal  
krást lhát či rdousit  
pro Svatou Věc Já který rozuměl  
že financí mám užívat  
i k lstím a korupcím Já který toužil  
zvětšiti majetek a tajně koupit zbraní Já  
který pochopil že celý Mistrův krám  
dětinských zázraků a lidumilných skutků  
je dnes už k ničemu Že dnes je třeba šířit  
Učení rychlou řečí střel a sekyr…  
             A já  
měl plán Já chtěl  
aby byl Mistr jat a držen v temnici  
co možno z nejhorších To já jsem vymyslel  
trnovou korunu aby se dav moh dívat  
na rudé krůpěje To já se přimlouval  
za těžší trámy na kříž To já jsem přilákal  
na vleklou Kalvárii  
zástupy pobudů A vposled to já sám  
se vetřel k veleknězi…  
             Jak krutě  
měl být přelstěn Neboť já  
jsem spoléhal na vás vy něžné zmije  
že silou Slova rozpoutáte v davech  
protest a touhu mstít se touhu zabíjet  
že lid ta tupá chátra bude brousit nože  
a zdvihne kamení že dojde k vraždění  
jež sžehne Jeruzalém a jako slepý pes  
se požene dál přes hranice zemí  
že zmizí nepřítel a — pravda — snad  
též notně pomře našich přátel  
ale co na tom přeživší bych spojil  
do velké věčné šťastné říše Víry  
Ó Mistr věděl co je ve mně síly A vytušil  
že já jsem důslednější že se více hodím  
k šíření Světla Neboť On  
měl pouze jméno Jinak hlupák  
a žel i zbabělec A proto se mě bál  
a proto raděj šel  
krotce jak ovce k obětnímu stolci  
Tak nejen vy ale i On  
prohrál můj boj a zradil…  
             Zrádcem pro věčnost  
pro historii která jako vždy  
se směje naposled však mám být já  
já rodný bratr Kaina jenž byl moudřejší  
a statečnější všech neboť se nebál vraždy  
a jemuž vaši prapředci tak jako vy mně dnes  
vpálili cejch Já tedy jdu  
nemám chuť žít jak psanec  
a býti pohrdán Jdu  
tento pahorek  
se zdá být výhodný  
Jen ještě větev  
Provaz mám

</section>
