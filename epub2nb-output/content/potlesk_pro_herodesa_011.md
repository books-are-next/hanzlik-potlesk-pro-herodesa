---
title: Ranhojič
contentType: prose
---

<section>

Jsem ranhojič Jsem hojič ran  
Sám Robespierre zutínávač hlav  
mi kdysi v dávné noci svěřil  
tu marnou práci klížit hlavy zpátky  
Je vichrno již churavím a teskním  
jen stěží zdvíhám opadané hlavy  
ještě tak ruku dětský kloub  
či na hrst vlasů  
dokáži posbírat a spojit s mrtvým tělem  
Je bída s blátem Kolik bot  
jsem prochodil — a kolikerou stužku  
jsem vděčně přijal v odměnu své službě  
A vskutku bylo proč — což lhostejné je  
zda mrtvý jímž si přizdobujem dějiny  
je bez hlavy či bez nehtů anebo má  
na věky věkův zpřerážená žebra  
Tuším že nikoli A v péči o mrtvého  
znám úkol vážnější než v péči o živé  
Leč už jsem řekl — scházím  
a je mi vichrno že sotva k ránu zvedám  
_svou vlastní hlavu_ z kanálů  
kam padá Jsou sny a nesny neboť sen  
je to co toužím ve spánku či v bdění  
a co se nesplní A v nesnech vídám vše  
čeho se děsím co mě vtiskuje  
až do půl pasu hlíně Vše jak živoucí  
jen více skutečné A tedy spatřuji  
sám sebe v polích plných masožravých trav  
a velkých zelných hlávek které chroptí  
a vyjí bolestí neboť jsou napůl shnilé  
A fosforeskné houby které o polednách  
zdvíhají hlavy zšedivělé smrtí  
se nesmyslně dlouho pokyvují v rytmu  
jakési písně rozteklé jak plazma  
Jsem pod zemí A smutné vlhké jíly  
jako by vřely vrství se a hýbou  
až klokotavě stisknou i můj dech  
a není bože není stébla které… Jsem v nebesích  
a rachitické stromy  
jež odtud rostou korunami dolů  
mě hladí kořeny s tak slizce hadí něhou  
že sténám šíleně — Já nevraždil  
já jenom vyjímal  
ta těla z propadlišť a vyplétal je z kol  
já z žlábků gilotin  
vždy jemně za vlasy bral hlavu  
a hadrem pravda ne vždy bělostným  
jsem osušoval krk a jednou dokonce  
jsem semišovou kůží čistil brýle  
jistého učence a teprve pak  
tu obrýlenou hlavu přistehoval  
Což nebyl jsem to já  
kdo kolem šibenice  
zaléval denně záhon bílých růží  
a rouboval a plel jen aby bylo pěkně  
na místě kam se lidé chodí rozloučit  
Já nevraždil Jen zcela výjimečně  
jsem dordousil kde bylo přirdoušeno  
dolomil vaz či doťal sečnou ránu  
ale to vše jen v zájmu povinnosti  
abych tím dříve mohl napravit a zhojit  
ránu na mrtvém Proč tedy jakým právem  
vcházejí do mne do mých snů ti bílí  
ti nevzdušní ti krákoravě suší  
ti morfinisté vydechnutí z varhan  
za nimiž sedí sebemstivá zášť  
Proč tedy jakým právem slétají se hlavy  
okřídlené že podobny jsou ptákům  
z příšerné říše zduřelin a hlístů  
proč slétají se napříč horizontem  
a zaplnivše nebe do všech stran  
točí se v černých souřadivých kruzích  
kolem _mé_ hlavy Což _já_ je zutínal  
Vždyť já je klížil zpátky…

</section>
