---
title: xxx
contentType: poetry
---

<section>

Neustálé geometrické objevy  
Trojúhelníky se přežívají Móda  
přináší milostné čtverce  
a lichoběžníky Nad námi v nebi  
Archimedes nepouští kružítko Da Vinci  
staví obléhací stroj Smějem  
se zimou Ale myš  
proběhne bludištěm rychleji než člověk  
Věci k nevíře a víry k nevěci Potom  
přetavíme meče nebo alespoň  
překopeme hroby Kdesi v polích  
počneme nové děti Zdědíme medailónky  
a mnoho nadějí Smutní ptáci  
zazpívají veselým Vysoko v zahradách  
objevíme první nepevný bod Tečku  
která se při dlouhém pohledu mění  
v sedm sluncí Sedmislunečnou tečku  
a další slovní hříčky lásky Zázračné  
vdechnutí těla do chlapecké duše  
Rudý déšť Bílá krev Cokoli  
I ženu lze stvořit Jenom ne  
z vykopnutého žebra

</section>
