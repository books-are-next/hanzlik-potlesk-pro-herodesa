---
title: Útěk
contentType: poetry
---

<section>

V pošetilé zahradě  
divočící veselým nářkem dětí  
které ji ohryzávají  
nesčíslnými zuby radosti a hladu  
sedává pod stromem  
stárnoucí peer gynt  
a plaše se usmívá

Ano přemílaje růženec svých vzpomínek a žel  
i nevzpomínek  
nemůže se dopočítat čtyř světových stran  
a marně hledá tu  
jíž nedojdeme ke smrti

Sedává do pozdní noci  
rozdmýchává měsíční oharek  
zatímco stínohra dětí  
které již dávno odešly spát  
pokračuje v jeho očích

a on vidí  
děti v podobách elfů a skřítků  
neboť elfové a skřítci jež potkával  
se tolik podobali dětem jeho dětství

a ve větru spatřuje  
jak pod krátkou sukní dívek  
červené punčochy končí bílým masem  
a napadá ho  
kdyby se dívka vysvlékla z šatů  
spatřil bych naopak kterak bílé maso  
dlouze rudě končí

a tehdy se stínově rozkřičí  
stínoví ptáci  
noc se stmívá a tedy se rozednívá  
peer gynt zažehává stříbrošedý oheň  
jehož dým  
zahaluje unavené keře jako mlha  
duše květin přilétají od jezer v nichž nocují  
na nebi skleněně skřípou  
veřeje vzdušných zámků

peer gynt vstupuje do ohně  
úpěnlivě k ohni vzpíná dlaně  
ale oheň nepřijímá peera do své moci  
odmítá ho  
a on  
nešťasten jako prázdná voda  
vychází z ohně  
neproměněn  
jen o den starší

Přicházejí slunečnicové dívky  
jediná hlava se k němu nenakloní  
zdvíhá se vítr a laskavý déšť  
zametá oheň a poztrácené vlasy

peer gynt jde  
dokola kolem nekonečna  
hrbí se  
už jenom hlava  
zůstává nad námi  
o hlavu výš

</section>
