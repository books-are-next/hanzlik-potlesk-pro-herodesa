---
title: Příběh
contentType: poetry
---

<section>

Ano lze jen vypovídat  
Tedy po pravdě A přece pohleďte  
jsou chvíle o nichž nedokáži hovořit  
leč slovem vznosným jež zní nevěřícně  
A vypovídám o tobě a o noci  
v níž kolem našich dveří obcházela  
láska v niž si už nezoufáme věřit  
Láska kupodivu stará (a říkáte mi —  
první zalhání vždyť jste se znali  
právě jednu noc) a opakuji po pravdě  
že láska stará nejenom k dětství mému  
leč vůbec k dětství lásky Neboť pokoj  
v němž jsem směl líbat i tvůj sněžný stín  
(jsou stíny sněžné ptáte se — a já bych plakal  
když nevyslovím přesně ani to  
co jsem měl v zubech jako hadí ránu)  
neboť tento pokoj byl ložnicí zámeckou  
a mohl se v něm udát  
kdykoliv dříve (a kdykoliv dnes)  
i příběh komtesy a šíleného prince  
který by zabíjel a zapaloval hoře v srdci tak  
až vskutku uhoří a s ním i střecha  
nebo alespoň trám s čárkami sebevrahů  
A další podobnost: jak ona jemu i ty mně  
odcházíš — chodbou na niž opilecky žárlím  
že se tě dotýká stařeckou zplihlou tmou  
a jako ona jemu i ty mně  
slibuješ — přijď a dám ti květiny  
Komu se však chci zalíbit s květinou v ústech  
jako z dávných časů Pro koho to chci lhát  
do své vlastní tváře…  
Chodil jsem zahradou a ještě několikrát  
jsem dívku spatřil Žel její oči  
byly bezúsvitně prázdné a její hlas  
hovořil o květech jako by podřezával  
jejich stvoly…  
A teprve v noci když jsem oknem  
uviděl tupý a neslitovný měsíc  
a po chvíli  
zaslechl z chodby horečný dech prince  
jenž zavazoval šátek plný komtesiných slzí  
když jsem cítil jak se prohýbají staleté stropy  
jako o požáru a když posléze umlkly schody  
v zámecké věži kam princ odnášel  
poslepu svoji věčně mrtvou lásku  
otočil jsem i já v srdci do minula  
hledaje vzpomínku kterou bych šťastně spojil  
nešťastné rány v sošce toho snu  
(a vy se smějete —  
ty cirkusový lháři což nezaříkal jsi se  
že jen po pravdě) a já vám pravím  
tato výpověď je pravdivější nežli pravda  
tato skutečnost je skutečnější jako každý sen  
v němž více smíme a tedy více jsme —  
s onou amforou tající slzy láskou vyplakané  
jež se nám stále rozbíjí a již  
právě jen ve snu stále slepujeme

</section>
