---
title: xxx
contentType: prose
---

<section>

Surová zima vraždí králíky v kořenech stromů  
Nízko nad korunami  
sípá oblak mrazových jisker a níže  
kymácejí se ulámané větve  
jako oběšené

Zahřej mi ruce neboť také já  
na zemi ležím u kořenů tvých  
a chatrně jsem oděn

A drobná zvěř v hladu a úzkosti své  
kmen stromu podhryzává jenž ji chrání  
a kmen pak umírá  
A opět mráz a střípky skleněné až snové  
to všechno obemknou  
že nenalezneš stop  
po nichž duše mrtvých zvířat odcházejí

Kam tedy utéci se jinam  
než k příbytku tvému pod skálou  
jíž neotřásá vichření  
a skelnatění vzduchu  
který byl přece určen k dýchání

A odcházím a běžím slyše volání tvé  
a stopa za stopou mou krví znamenána  
a stopa za stopou  
syrový čerstvě zabitý sníh

</section>
