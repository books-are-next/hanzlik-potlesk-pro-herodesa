---
title: Řeč mrtvých dětí
contentType: prose
---

<section>

Říkáme si velmi nenapsaná slova Téměř  
z úst do úst Takže slova  
nadvakrát dětská Všechna  
jsou o smutné lásce  
pod hliněnými stromy Jenom slunce  
je totéž Za poledne  
hřeje nejvíce ale nikdy  
je nespatříme Jsme chlapci a dívky  
avšak nemáme vzájemného ostychu  
Zde děti zůstávají velmi dlouho dětmi Ovšem  
také my se měníme Líbáme-li se  
myslíme vzájemně na své podobizny  
na náhrobcích Ale věřte že skutečně  
je nám líto jen šatů Což nemůže přijít  
vítr který by smetl vás k nám a naopak  
nás pozval do prázdných domů?  
Tehdy ve vašich domech  
se vrátí stud a nadto  
my už jsme více nazí Ale nehovořme  
o svých stescích U nás  
není jen smutná ale i veselá tma  
plná škádlení a vzpomínaných příběhů  
Přicházejí třínohé kočky s rolničkami  
vytrhané vlasy a ostatní ublížení  
Je tu přemnoho mazlení  
a odpouštivé něhy Když zaprší  
těšíme se z kořínků Je chladno  
ale hlína která pláče  
je hodnější Bývá nám dobře Tak  
že se tiskneme jak posedlí A samým štěstím  
vyrůstají z našich dlaní  
nahoru k vám  
drobné fialové bolístky

</section>
