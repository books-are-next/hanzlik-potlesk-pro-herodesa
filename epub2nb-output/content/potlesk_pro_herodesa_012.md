---
title: Tartat III
contentType: prose
---

<section>

V patnácti letech  
jsem prvně bohům obětoval  
podřezanou ovci a kuře Žel netušil jsem ještě  
že i mezi bohy jsou silnější a slabší  
prostodušší a úskočnější  
odpouštiví a pomstychtiví — a co hůř  
že se nezavděčíš nejen lidem  
ale ani bohům a nejen bohům  
ale ani lidem…  
             Prvního léta vlády  
došla mě zvěst o odpadlících z hor  
šířících víru v jediného boha Již dříve  
uvěznil otec věrozvěsty a s nimi  
pár pastýřů Nyní poslové  
den ze dne přinášeli poplašnější zprávy  
o tajných nočních mších a ohních v skalách  
o zázracích a mnohých zbloudilých  
již dávají své děti křtít a odmítají  
obětovat bohům Upravil jsem trest:  
smrt na místě A v temnicích  
jsme zatím svíčkami a žhavenými dráty  
domlouvali těm starcům aby zmoudřeli  
a veřejně se poklonili bohům Žádný z nich  
však nebyl rozumný a vesměs skonali Brzy  
je lid prohlásil za světce  
a bouře sílily Tehdy také přešlo  
hranice carství na čtyřicet dívek  
zaslíbených křesťanskému bohu Za jejich stopou  
mi ubývalo věrných Vyslal jsem vojáky  
a oni po jedné ty dívky zabíjeli Co spílání  
a srdceryvných pláčů museli vyslechnout  
Tak neminulo dne  
abychom výstražně nesetnuli pár hlav  
a nezažehli dům…  
             Jednoho jitra  
šťasten i unaven přemírou práce  
odjel jsem k jezeru Sevan Osvěžili jsme se  
v nebesky modrých a jantarových vodách  
podřezali jsme zvěř a obětovali  
Když jsem po modlitbě vzhlédl k obloze  
rozťal ji náhle rubínový blesk  
Ze škvíry se vyklonila hlava křesťanského boha  
a nenávistně stiskla rty Omdlel jsem  
abych se probral k hrůze své i blízkých  
proměněn ve vepře Pochopil jsem okamžitě  
co bůh žádá Po návratu  
jsem povolal proroka Grigorije  
jenž trávil třináct let v podzemním vězení  
a jako jediný z křesťanských starců  
dosud žil Jeho svatost byla nesmírná:  
obrátil zraky k nebesům a bůh  
mi vrátil lidskou podobu Jen levé ucho  
zůstalo odchlíplé a štětinaté  
jako stálá připomínka boží moci…  
             Celý večer  
jsem setrvával v modlitbách Druhý den  
jsem svolal armádu a rozdělil kraje Vzápětí  
rozhořely se první požáry  
pohanských chrámů a byli popraveni  
první z těch kteří odmítli přijmout  
jediného boha Ještě týdny trvalo  
obracení země ke křesťanství neboť mnozí  
chtěli zůstat v temnu Ale brzy se zdvihly  
bílé a mohutné křesťanské chrámy  
zasvěcené i mnohým ze starců  
jež jsem dal umučit a mnohým z dívek  
jež jsem dal pobít Sám jsem políbil  
tepanou rakev s ostatky líbezné Ripsime  
jejíhož skonu poblíž paláce  
jsem se byl kdysi zúčastnil…  
             Při všech mších  
které jsem potom pilně navštěvoval  
i při soukromých modlitbách v zlacené kapli  
jsem pošilhával k oltářům  
a oknem vzhůru k nebi  
čekaje pochvalu anebo pokyn neboť v zemi  
jsem nebyl milován Žil jsem však střídmě  
dbal svěcení světců a nemilosrdně  
potíral každý pohanský projev  
A po třinácti letech  
jsem mohl propustit z podzemní kobky  
i slepého a šíleného pohanského kněze  
jenž jediný přežil své druhy a nadto  
přestal obětovat bohům — už dávno  
jsme mu odňali ruce…  
             Žel až do smrti  
jsem musel skrývat ono štětinaté ucho  
Bůh  
se už více nezjevil

</section>
