---
title: Noe
contentType: poetry
---

<section>

Poslední dny před bouří  
byly vražedné Lidé zabíjeli  
sebe i druhé Mrtví tleli  
a hrstka živých pila s krčmářem jenž jediný  
konal řemeslo Jeho žena  
skýtala hostinské pokoje  
pelešení dospělých a žel  
i dětí Archa  
byla dávno připravena  
Tušil jsem mnohé ale nikoliv  
nejhorší: zatímco zvěř  
byla zchystána v kotcích  
zatímco koše nádoby a měchy  
byly plny potravy zatímco v bocích lodi  
bylo dvojmo plachtoví a vše k uhájení života  
všichni mě měli za blázna a nikdo  
kromě několika osiřelých dětí a chromé pýthie  
jež po výjezdu skonala  
mě nechtěl provázet…  
             Pak přišla bouře  
Moji vlastní synové a dcery  
a všichni blízcí řezali si hrdla  
zbylí a starci nemocní a děti  
záhy utonuli Voda se zavřela  
nad údolími a brzy  
zmizely špičky kopců Archa plula  
bez konce křižmo nad zahynulým světem  
Byl jsem smuten Děti netušily  
a v podpalubí si přešťastně hrály  
s mláďátky zvířat Když po mnohých dnech  
počalo ubývat vody archa  
uvízla blízko při vrcholu hory  
jíž později je dáno jméno Ararat Země  
oschla záhy neboť slunce se vrátilo  
na dosah dětských rukou Vyhlédli jsme  
abychom spatřili mnoho zemřelých ryb  
ale také oživlé květiny a trávy  
Vzal jsem vše potřebné a s houfem dětí  
jsme sestoupili do údolí Hrůzu z onoho ticha  
nelze vypsat Sotva jsem sroubil dům  
vydal jsem se s většími z chlapců  
po okolí Plačíce  
překračovali jsme lidské kosti  
a zbytky příbytků Děti se ptaly  
Což nikdo netušil  
jak upevnit hráze což nikdo kromě tebe  
neznal jak stavět lodě což nikdo  
nechtěl žít což všichni  
chtěli zemřít nebo se báli  
bránit smrti a vposled  
což nikdo kromě tebe  
nevzpomněl na nejmenší na ty  
kteří jsou zůstaveni péči  
jako květiny…  
             A já jsem do krve  
hryzal své klouby bezmocí a hořem  
a já jsem po návratu celé dny  
celé noci beze spánku kypřil zemi  
sázel semena a střežil  
děti i spánek zvířecího stáda  
v zoufalém sebetrestu za tisíce mrtvých  
jediný přeživší a tedy  
jediný dopadený  
jediný dopadený a tedy  
jediný vinný  
zde  
před dětmi  
které jsouce bez zásluh  
jsou i bez provinění

</section>
