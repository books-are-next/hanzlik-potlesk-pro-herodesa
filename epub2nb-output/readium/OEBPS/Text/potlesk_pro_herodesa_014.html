<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Potlesk pro Herodesa</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection1">
<h2 class="mlpuroven2basne">Potlesk pro Herodesa</h2>


<p class="mlpverse">My<br class="calibre1"/>
malé děti v košilkách<br class="calibre1"/>
jejichž okrvavěná místa<br class="calibre1"/>
byla dávno vyprána<br class="calibre1"/>
jsme se shromáždily<br class="calibre1"/>
jak nám bylo nařízeno<br class="calibre1"/>
a přivítáme krále Herodesa</p>

<p class="mlpverse">Nám povražděným dětem<br class="calibre1"/>
bylo vyhrazeno zvláštní místo v nebesích<br class="calibre1"/>
Je zde les<br class="calibre1"/>
plný rostlin a zvěře<br class="calibre1"/>
a šedivých jeskyň do nichž zalézáme</p>

<p class="mlpverse">My nejmenší mrtví<br class="calibre1"/>
jsme dříve v nevědomosti své věřili<br class="calibre1"/>
že král Herodes<br class="calibre1"/>
byl zlý člověk<br class="calibre1"/>
který nás nechal zabíjet<br class="calibre1"/>
jen z čiré zvlčilosti a prázdnoty srdce</p>

<p class="mlpverse">Ale bylo nám řečeno:<br class="calibre1"/>
Pohleďte na les v němž nyní přebýváte<br class="calibre1"/>
i nejdrobnější zpívající ptáci<br class="calibre1"/>
tu zaživa jedí duhově zbarvený hmyz<br class="calibre1"/>
aby ztučněli<br class="calibre1"/>
pro chřtány divokých koček<br class="calibre1"/>
malí hadi polykají myši<br class="calibre1"/>
velcí pak králíky a jinou zvěř<br class="calibre1"/>
vlk který podkusuje ovce<br class="calibre1"/>
bude v chorobě rozsápán vlastními bratry<br class="calibre1"/>
A podobně i rostliny a květiny<br class="calibre1"/>
jedna druhé brání růst<br class="calibre1"/>
rdousí ji zmocňujíc se jejího místa v půdě<br class="calibre1"/>
a jejího podílu slunce<br class="calibre1"/>
Daleko hůře však<br class="calibre1"/>
je mezi lidmi<br class="calibre1"/>
kteří vedle živočišné zloby<br class="calibre1"/>
mají i nenávist druh k druhu<br class="calibre1"/>
a důmysl<br class="calibre1"/>
jímž zdokonalují svou sílu zabíjet</p>

<p class="mlpverse">Tak hovořili k nám<br class="calibre1"/>
a my siví andílci<br class="calibre1"/>
jsme polykali hrůzu<br class="calibre1"/>
a krčili jsme se hloub ke kořenům stromů<br class="calibre1"/>
a děkovali jsme<br class="calibre1"/>
že zde v tom krvelačném lese<br class="calibre1"/>
nežijem skutečně živí</p>

<p class="mlpverse">a oni pokračovali:<br class="calibre1"/>
Není mezi lidmi lásky<br class="calibre1"/>
jakož jí není v živém světě vůbec<br class="calibre1"/>
Toliko král Herodes<br class="calibre1"/>
nadevše miloval<br class="calibre1"/>
vás bělostná lidská mláďata<br class="calibre1"/>
a jenom proto vás dal osvobodit z života<br class="calibre1"/>
aby vás ušetřil<br class="calibre1"/>
jeho bezmezné strázně<br class="calibre1"/>
Děkujte svému zachránci<br class="calibre1"/>
a navštíví-li vás<br class="calibre1"/>
obdarujte ho potleskem a zpěvem</p>

<p class="mlpverse">A byli mezi námi takoví<br class="calibre1"/>
kteří v tu chvíli vykřikli<br class="calibre1"/>
že v životě je láska<br class="calibre1"/>
že si ji dosud pamatují v dlaních<br class="calibre1"/>
a že král Herodes<br class="calibre1"/>
byl sprostý vrah<br class="calibre1"/>
jenž by měl býti dělen<br class="calibre1"/>
sekyrou porcovací<br class="calibre1"/>
a jednotlivé části pak<br class="calibre1"/>
že předhodíme zvěři</p>

<p class="mlpverse">leč jiní z nás<br class="calibre1"/>
jim zacpávali ústa<br class="calibre1"/>
neboť nás naplňovala radost<br class="calibre1"/>
a pocit vděku ke králi</p>

<p class="mlpverse">a dál jsme vroucně naslouchali:<br class="calibre1"/>
Děkujte že jste byli uchráněni světa<br class="calibre1"/>
údolí pláče<br class="calibre1"/>
kde spravedlnost říkají<br class="calibre1"/>
slepé děvce s váhami<br class="calibre1"/>
která všechny otvory svého těla<br class="calibre1"/>
změnila v studny morové<br class="calibre1"/>
děkujte králi Herodesovi<br class="calibre1"/>
jenž spasil vás přemírou lásky</p>

<p class="mlpverse">A my jsme plakali<br class="calibre1"/>
pláčem lítosti nad lží a pomluvou<br class="calibre1"/>
jíž dříve nám bylo věřit<br class="calibre1"/>
a my jsme zdvíhali průsvitné ruce<br class="calibre1"/>
v díkůvzdání pravdě jež nám byla zjevena</p>

<p class="mlpverse">a my jsme se posléze shromáždili zde<br class="calibre1"/>
v prostoře kolem obětního stolce<br class="calibre1"/>
a chystáme svůj zpěv<br class="calibre1"/>
a těšíme se na svůj potlesk<br class="calibre1"/>
pro Herodesa</p>

<p class="mlpverse">jenž podruhé nás přijde zabíjet</p>

</div>
</body>
</html>