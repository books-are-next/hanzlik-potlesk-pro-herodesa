<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Potlesk pro Herodesa</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection1">
<h2 class="mlpuroven2basne">Útěk</h2>


<p class="mlpverse">V pošetilé zahradě<br class="calibre1"/>
divočící veselým nářkem dětí<br class="calibre1"/>
které ji ohryzávají<br class="calibre1"/>
nesčíslnými zuby radosti a hladu<br class="calibre1"/>
sedává pod stromem<br class="calibre1"/>
stárnoucí peer gynt<br class="calibre1"/>
a plaše se usmívá</p>

<p class="mlpverse">Ano přemílaje růženec svých vzpomínek a žel<br class="calibre1"/>
i nevzpomínek<br class="calibre1"/>
nemůže se dopočítat čtyř světových stran<br class="calibre1"/>
a marně hledá tu<br class="calibre1"/>
jíž nedojdeme ke smrti</p>

<p class="mlpverse">Sedává do pozdní noci<br class="calibre1"/>
rozdmýchává měsíční oharek<br class="calibre1"/>
zatímco stínohra dětí<br class="calibre1"/>
které již dávno odešly spát<br class="calibre1"/>
pokračuje v jeho očích</p>

<p class="mlpverse">a on vidí<br class="calibre1"/>
děti v podobách elfů a skřítků<br class="calibre1"/>
neboť elfové a skřítci jež potkával<br class="calibre1"/>
se tolik podobali dětem jeho dětství</p>

<p class="mlpverse">a ve větru spatřuje<br class="calibre1"/>
jak pod krátkou sukní dívek<br class="calibre1"/>
červené punčochy končí bílým masem<br class="calibre1"/>
a napadá ho<br class="calibre1"/>
kdyby se dívka vysvlékla z šatů<br class="calibre1"/>
spatřil bych naopak kterak bílé maso<br class="calibre1"/>
dlouze rudě končí</p>

<p class="mlpverse">a tehdy se stínově rozkřičí<br class="calibre1"/>
stínoví ptáci<br class="calibre1"/>
noc se stmívá a tedy se rozednívá<br class="calibre1"/>
peer gynt zažehává stříbrošedý oheň<br class="calibre1"/>
jehož dým<br class="calibre1"/>
zahaluje unavené keře jako mlha<br class="calibre1"/>
duše květin přilétají od jezer v nichž nocují<br class="calibre1"/>
na nebi skleněně skřípou<br class="calibre1"/>
veřeje vzdušných zámků</p>

<p class="mlpverse">peer gynt vstupuje do ohně<br class="calibre1"/>
úpěnlivě k ohni vzpíná dlaně<br class="calibre1"/>
ale oheň nepřijímá peera do své moci<br class="calibre1"/>
odmítá ho<br class="calibre1"/>
a on<br class="calibre1"/>
nešťasten jako prázdná voda<br class="calibre1"/>
vychází z ohně<br class="calibre1"/>
neproměněn<br class="calibre1"/>
jen o den starší</p>

<p class="mlpverse">Přicházejí slunečnicové dívky<br class="calibre1"/>
jediná hlava se k němu nenakloní<br class="calibre1"/>
zdvíhá se vítr a laskavý déšť<br class="calibre1"/>
zametá oheň a poztrácené vlasy</p>

<p class="mlpverse">peer gynt jde<br class="calibre1"/>
dokola kolem nekonečna<br class="calibre1"/>
hrbí se<br class="calibre1"/>
už jenom hlava<br class="calibre1"/>
zůstává nad námi<br class="calibre1"/>
o hlavu výš</p>

</div>
</body>
</html>