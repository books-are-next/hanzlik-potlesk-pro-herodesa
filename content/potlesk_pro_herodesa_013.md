---
title: Slova
contentType: prose
---

<section>

## I

V té chvíli k ránu kdy je vzduch  
zdánlivé nejklidnější když dozněl noční pláč  
než zazní ranní pláč když město dlouze spí  
a spí a dýchá v té chvíli klidu zlatých ryb i zvonů

je pokoj zcela naplněn a nabit v prostoru svém  
i smyslu Nesčíslnost doteků — oněch  
mezi nebem a zemí — tak mileneckých že až zrakem  
spatřuješ jejich zaoblený tvar jak plove nad lůžkem

Tehdy procitnou věci důvěrněji známé  
Schovávaná obrazů a knížek Salvador Dali  
podpálí žirafu a ubohý Werther

se střílí v koupelně Ovšem hlouposti neboť ona  
leží snad na dosah ruky leč zavřena v sobě  
sedmiklíčem cizoty — a není slova jediného které…

## II

A přece jsou slova která rozmrazují a křísí  
i jíní na obočí zemřelých slova mocnější skalpelů a snad i zbraně střelné Leč která to jsou  
kterak nalézti perlonosná slova v nesmírném řečišti řeči

A zde se počíná příběh s mým synkem králevicem přemoudrým Hovoří se mnou aniž by jakkoli chápal vztahy předmětů a pojmů — a přece jeho řeč  
sluněná dosud v zaumné zahrádce zvonků hrdliččích

je útěšlivá křísivá a vznosná nad chorály chrámů  
i přísahy poezie Nuže co mu odpovíme jakou  
troufalou drúzou slov mu umlčíme zpívající rty

Nikoli — snad jen šílený Marinetti smí zaťukat  
na čelo meduplné a bude vpuštěn — my pak  
odcházejíce otevřme okna aby alespoň haluz či drát…

</section>
