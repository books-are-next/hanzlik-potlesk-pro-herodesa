---
title: Pomerančové vůně
contentType: poetry
---

<section>

Pomerančové vůně které přilétaly  
o dětských vánocích  
pomerančové vůně na něž voláme  
plni zlostného pláče  
— vraťte se  
a jež se nevracejí  
oklamavše nás kdysi  
že zůstanou že bezkonečně zůstanou  
v našich ústech a na proutěných miskách

Tehdy byly pravda všudypřítomné  
neboť po dobu vánoční  
vycházely ze svých půlměsíčních plátků  
a jako drobné květinové duše  
naplňovaly stříbrná okenní skla  
modravé mléko housle i smích sněhu

(Anebo tomu tak nebylo?  
Nikdy tomu tak nebylo?  
Což nám opravdu o dětských vánocích  
jen bosá zima plačtivě podupávala v předsíni  
což nám opravdu do skřítkovských kabátků  
čísi ruka narychlo stehovala  
neviditelnou kapsu s lístkem pro dospělé  
což naše dětství záhy zmoudřelé —  
a tedy stárnoucí —  
rdousilo a křižovalo zelené pomerančové vůně  
což jim opravdu klíšťkami na ořechy  
lámalo prsty a štípalo nehty  
což je opravdu nenávistně zapřisáhlo  
aby se nikdy nikdy nevracely?)

Nestýskejme si nad surovostí slov  
Pomerančové vůně se v nejbližší chvíli  
mohou vrátit a my je _poznáme_  
Po celou noc  
budou zeleně létat kolem naší lampy  
z ořechů vyřežem koše hojnosti  
a proměníme vodu  
dřevěná vrána zazpívá  
otevřem klavír a vejde hudba  
snad naleznem i pomeranč  
a pomerančové vůně i k němu skloní rty

a přijde vánoční malíř  
namaluje dívčí anděly jak jedí sněžné zrní

snad se umoudří naše strázně  
naše zrůdná šílenství  
a vynucené nenávisti  
snad se umoudří  
a do rána počkají před zahradní brankou  
snad uváží koně  
a mrtví si odpočinou na seně a slámě  
a zdvihne se průsvitný sněhový vír  
jenž svolá a přivede zvířátka a děti  
všechny jimž bylo ublíženo  
u nás jim bude dobře  
máme růžový čaj a chléb  
u nás je nic nebude bolet

a rozsvítí se modrozlatá tma  
a k obloze se vztáhnou křehké ruce stromů  
jako bláhové náruče k padajícím hvězdám  
hory se otevřou dětem putujícím  
do všech sedmihradských zemí světa  
a nám bude v tu chvíli dovoleno  
přistoupit k maličkým a vejít s nimi  
a poznat tam kdejaký kout  
své minulé dny a milující věci  
a v hojivém jezeru jasmínových slz  
také svou dávnou šťastnou dětskou tvář

a tehdy v kruhu květinových dětí  
budeme zpívat i zavřenýma očima

leč znova jen slova své půlnoční písně

             nepřijdu-li k hoře  
             přijde hora ke mně  
             hora hora hoře  
             obemkne mě

Vše zmizí spadne opona  
hory se zavřou a nebe oněmí  
budeme stát zimomřiví před zahradní brankou  
bolestně sami  
ještě na chvíli zazní  
kolovrátek a lovecké rohy  
pak už jen elektronické tóny  
dlouhé jako smějící se déšť  
panoptikum procitne  
a do zlatova naleští železný chrup  
mrtví se poslušně zdvihnou  
přijde vítr a vymete zahradní kouty  
zůstane zlobný šepot  
šelestivá hra hrachu po činelách

</section>
