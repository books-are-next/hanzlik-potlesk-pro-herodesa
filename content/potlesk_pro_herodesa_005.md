---
title: Slavnost první
contentType: poetry
---

<section>

Pro každého kdo přislíbí účast  
na dnešní slavnosti  
je připravena květinová pozornost

S ostatními ztrácejme jen slova

Už přichází jako květina jako bílý mák ve vlasech  
bílá  
v průvodu dívek

Nemýlíte se je to ona  
Hortensie která jediná smí projít aniž se jí dotkne krev  
prýštící nám pro ni z úst a očí  
vzájemně zotvíraných  
zlodějským vláskem z dětské kadeře

a je to ona  
Hortensie kterou nespatřím nikdy v minulosti  
kterou jsem nespatřil nikdy v budoucnosti

a já usedám pod práh altánu  
v němž mi teď píše zelený dopis  
plný pečetních slzí  
neboť já jsem ten kterého miluje  
neboť ona je ta kterou miluji

a je to opět vlhká hlína kdo mě uspává  
probouzím se za zimy  
málo známé zimní zvířátko  
je tu keř rododendronu  
plný sněhu který úpěnlivě tíká

vytáčím číslo a sluchátko říká  
nechoď k nám můj bože u nás je zima  
jako u mrtvých  
tvé knihy ti vrátím poštou

konečně vcházím do altánu  
Hortensie spí v křesle  
neodstrojena  
a jako živá

vracím se do nory  
střechu altánu nad hlavou

pod sněhem leží  
pokácené lavičky a stoly  
na plotech němě hořekují lampióny  
jako hlavy naražené na kůly

Tehdy se opiji  
a zpívám malou jarní píseň  
plnou veselých šílených květin

</section>
