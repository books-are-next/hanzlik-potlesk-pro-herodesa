---
title: Pomsta
contentType: prose
---

<section>

Pták noci tluče na zamčená vrata  
Nemáte-li kliku pomazánu krví  
obětovaného beránka  
rozbije o veřej hlavu prvorozeného

Běda však jste-li znamenáni krví  
obětovavše bližního  
v troufalém omylu  
že je méně než vy

neboť tehdy pták noci  
odmění váš dům  
znamením svého přátelství

a nebude hoře kterým byste neprošli  
nebude smrti  
kterou byste nezemřeli

</section>
