---
title: Elegie
contentType: prose
---

<section>

Moci tě v sobě odemknout abys vykřikla  
ale šťastně Moci tě odemknout abys zpívala  
ale ne z hoře Abys ve mně poznala spoluvězně  
ale v lásce… Moci tě odemknout ve své hrudi

A zatím jen bez konce lomcuji sedmerým zámkem  
a řetězy které tě při srdci mém střeží žel němou  
a prchající přede mnou stále hloub — jako vlaštovka dětská  
před deštěm který ji miluje příliš než aby nezabíjel

Moci tě odemknout A potom praská železo v kloubech  
a v prstech zkrvavělých držím tě náhle  
za ústa a vlasy jako tonoucího

A ty se beze slova vymykáš a náměsíčně tiše jdeš  
jako pod křížem… A za tebou tvé rudé stopy běží  
to listí steskem šílené

</section>
