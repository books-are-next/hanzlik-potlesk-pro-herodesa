---
title: Čas sváteční
contentType: prose
---

<section>

Po celou noc déšť marně zháší  
světla na hřbitově Neboť mrtví  
mají zápalky mořené živočišným tukem  
Čas sváteční čas dušičkový A před zdí

láska lásce nohy podlamuje Čas sváteční  
čas dušičkový A ona říká: Je ve mně malá dušička  
zpívej… A on odpovídá: Viděl jsem trávu  
udušenou plynem… byla modrá A ona

líbá ho strachem na srdce zatímco sochy  
kývají prstem: Ano líbejte se na srdce ale proboha  
jenom ne zuby… A mrtví

využívajíce plnomocné noci zpívají za živé  
starozákonně — s rukama rozpjatýma  
a s hlavou vzhůru

</section>
