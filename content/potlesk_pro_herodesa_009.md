---
title: Slavnost druhá
contentType: poetry
---

<section>

Slituj se nežádej bronzovým nehtem  
bran srdce mého  
já je otevřu  
pro dnešní květinovou slavnost středověkou  
a ovšem v zahradách

nechť přijdou přelíbezné komtesy  
nechť připlují gondoly plné světel

inkviziční žebříky jsou přichystány  
a tucet tanečních španělských bot  
železné panny touží po milenkách  
jsou nabity muškety  
a zelenavé jedy byly namíchány  
oprátky zpívají  
opojně tančíce s vichrem  
neboť jsou z konopí  
z hašišového konopí

vstupujme slavobránou  
chystá se nebeská rytírna  
víc mrtvých nežli v Hamletovi

a tombola a kvíz  
kolik životů má člověk  
tedy  
kolik smrtí pane vymyslíte

ovšem i láska si přijde na své  
soutěž v nemohoucnosti  
Petr a Lucie Dafnis a Chloe  
Leda s labutí  
orgasmus sochy při varhanní hudbě

vyhrajeme válku?  
ano vyhrajeme válku  
ještě dnes v noční košili  
s hlásnou troubou  
a všemocným  
elektrofonickým vysavačem

nelíbejte se na koni  
příteli  
jste černý rytíř  
zemřete hůř než Jesenin

ještě ohňostroj  
mnoho fialového kajícnictví  
po nebi i na zemi  
za zabité za zabití

ruleta se točí

kostěné kostky dobře promíchány

a abyste dokonale nerozuměla  
přečtu vám Hortensie knihu Ester  
úryvek z Markýze de Sade  
něco lyriky profesora Čelakovského  
a notový záznam z porážení vepře

A nebojte se  
miluji vašich ňader  
nad spinetem jež dlouze zní…

</section>
