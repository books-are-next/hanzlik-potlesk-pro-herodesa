---
title: Slavnost třetí (letní radostná)
contentType: prose
---

<section>

Modrá a lípová vánoční hrůza  
nestinných zahrad v kolmém slunci

Pták jenž si šťastně tříští lebku  
půlnočný a sivý žízní

Rezavá radost rány po potoku  
Tlející radost zvěře v železech  
Radost zmrtvýchvstalé sněti

Radost malého Jeronýmka Bosche  
v Trestanecké kolonii

(Františku K.  
jediný liliový přijď k nám  
k vánocům od nás odchází láska  
zavřenými dveřmi jako v komedii)

Vylezte z kořínků děti  
budeme se modlit za déšť  
po kapce kapka do tepen stéká  
přísný mířič Vilém Tell  
oka nevystřelí

Náslunečná sláma se směje  
nebojte se slunce  
je stříbrné

Snivý kámen nadevším:  
vstal už někdy někdo z hlíny?

Spojíme se za ruce  
podetneme šťastní lípy  
bude jen radost  
obrovská vzkypělá melounová radost  
spojíme se za ruce  
rozsekáme šťastní meloun  
sekerama ráz na ráz  
rozšavlujeme ho  
rozkopeme  
rozervem rukama  
roztlučem pěstmi

na jádra  
na střeva  
na maso na hlínu na krev  
na každého

se dostane

Potom však v zahradách nadchází stín  
Déšť je na dosah  
Děti vyskakují z kořínků  
strhávají déšť za vlasy k sobě

mrtví nevstávají

šílení šťastní sekyry v rukou  
padají vzájemně podetnuti

hrob za hrob zpívá pták  
ve vsi dohořívá  
utopení koně zarmucují břeh

otočíme nebem na klíček

kde je světlo  
kam jsem dal ovčí nůž  
kdo to přišel  
kdy umřela kočka  
komu koho co proč  
ach ano  
vrací se láska jako na počátku

znovu tak  
na klíček

znovu slavnost  
v zahradách

na klíček

učiněný augiášův chlév  
jenom krav se nedostává  
ach ano

a láska liliová  
zavřenými dveřmi  
jako v komedii

</section>
