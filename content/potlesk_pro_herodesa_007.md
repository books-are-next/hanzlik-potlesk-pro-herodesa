---
title: Domek za tratí
contentType: poetry
---

<section>

Ano také mám domek se střechou porostlou mechem  
jenž líná jako kůň kterého líto střelit  
A kdykoli bouře strhává dráty od lidí k lidem  
a od světla k světlu šílená svíčka létá pod stropem

a bije hlavou do čtyř stěn jak já A potom slýchám  
zvuky nočních vlaků — hlasy kolejnic a kol stony pražců  
a mnohdy volání — jakoby výkřik k úzkosti mé —  
a cinkne-li co náhle po okenním skle

pak jistě prsten zásnubní či klíč  
od města za horami A tehdy rozrážím okenice do tmy  
padám tváří proti dešti a oslepen jím

chytám se jeho vláken jako nesmírných rusých vlasů  
vlajících z vlaku jenž bije kopyty a prchá  
nenávratně — jako kůň z tohoto věku

</section>
