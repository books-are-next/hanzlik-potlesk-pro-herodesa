---
title: Potlesk pro Herodesa
contentType: prose
---

<section>

My  
malé děti v košilkách  
jejichž okrvavěná místa  
byla dávno vyprána  
jsme se shromáždily  
jak nám bylo nařízeno  
a přivítáme krále Herodesa

Nám povražděným dětem  
bylo vyhrazeno zvláštní místo v nebesích  
Je zde les  
plný rostlin a zvěře  
a šedivých jeskyň do nichž zalézáme

My nejmenší mrtví  
jsme dříve v nevědomosti své věřili  
že král Herodes  
byl zlý člověk  
který nás nechal zabíjet  
jen z čiré zvlčilosti a prázdnoty srdce

Ale bylo nám řečeno:  
Pohleďte na les v němž nyní přebýváte  
i nejdrobnější zpívající ptáci  
tu zaživa jedí duhově zbarvený hmyz  
aby ztučněli  
pro chřtány divokých koček  
malí hadi polykají myši  
velcí pak králíky a jinou zvěř  
vlk který podkusuje ovce  
bude v chorobě rozsápán vlastními bratry  
A podobně i rostliny a květiny  
jedna druhé brání růst  
rdousí ji zmocňujíc se jejího místa v půdě  
a jejího podílu slunce  
Daleko hůře však  
je mezi lidmi  
kteří vedle živočišné zloby  
mají i nenávist druh k druhu  
a důmysl  
jímž zdokonalují svou sílu zabíjet

Tak hovořili k nám  
a my siví andílci  
jsme polykali hrůzu  
a krčili jsme se hloub ke kořenům stromů  
a děkovali jsme  
že zde v tom krvelačném lese  
nežijem skutečně živí

a oni pokračovali:  
Není mezi lidmi lásky  
jakož jí není v živém světě vůbec  
Toliko král Herodes  
nadevše miloval  
vás bělostná lidská mláďata  
a jenom proto vás dal osvobodit z života  
aby vás ušetřil  
jeho bezmezné strázně  
Děkujte svému zachránci  
a navštíví-li vás  
obdarujte ho potleskem a zpěvem

A byli mezi námi takoví  
kteří v tu chvíli vykřikli  
že v životě je láska  
že si ji dosud pamatují v dlaních  
a že král Herodes  
byl sprostý vrah  
jenž by měl býti dělen  
sekyrou porcovací  
a jednotlivé části pak  
že předhodíme zvěři

leč jiní z nás  
jim zacpávali ústa  
neboť nás naplňovala radost  
a pocit vděku ke králi

a dál jsme vroucně naslouchali:  
Děkujte že jste byli uchráněni světa  
údolí pláče  
kde spravedlnost říkají  
slepé děvce s váhami  
která všechny otvory svého těla  
změnila v studny morové  
děkujte králi Herodesovi  
jenž spasil vás přemírou lásky

A my jsme plakali  
pláčem lítosti nad lží a pomluvou  
jíž dříve nám bylo věřit  
a my jsme zdvíhali průsvitné ruce  
v díkůvzdání pravdě jež nám byla zjevena

a my jsme se posléze shromáždili zde  
v prostoře kolem obětního stolce  
a chystáme svůj zpěv  
a těšíme se na svůj potlesk  
pro Herodesa

jenž podruhé nás přijde zabíjet

</section>
