---
title: xxx
contentType: poetry
---

<section>

Kdo jede s černým kočárem  
v tomto neútěšném dešti  
kdo nešetří schvácených koní  
a kol topících se v blátě

kdo jede s kočárem  
touto krajinou bez zájezdních hostinců  
a hořících loučí  
kdo nedbá bezúsvitné noci

kdo jede  
tuto marnou cestu potopeným světem  
na kost zbědován

kdo jede s kočárem prázdným  
kdo ne-li hrobař jenž jako kapitán  
umírá poslední

</section>
