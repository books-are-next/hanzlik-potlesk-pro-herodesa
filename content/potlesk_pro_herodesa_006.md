---
title: Zelené zrcadlo
contentType: prose
---

<section>

Dívka s dlouhými černými vlasy  
prohlíží své faraónské oči  
svá ústa čerstvě pořezaná  
svá ňadra s hroty uzardělými

dívka kleopatra  
dívka hortensie  
dívka ofélie která neutone

dívka prohlíží své otevřené tělo  
v zeleném zrcadle uprostřed svatební zahrady  
plné třtinových stvolů  
chvějících se od kořenů k ústům

a dívka se chví  
dlouhým žárem poledního srdce  
stojíc nehnutě jako na dně jezera  
ale to se zdá právě jen nám  
a tehdy zaměňujeme vysokou jezerní vodu  
za ono zrcadlo  
v němž spatříme svůj tetanický úsměv  
z druhé strany smrti

Dívka sama  
je však neskonale živá

V jejích rukou se přetavují bronzové svícny  
zpět k ohňovému skupenství  
stromy se vracejí do prvoklíčků  
z uhlového kamene vyrůstá plavuň  
a sůl  
odchází k moři  
jakoby vábena písní bílého pištce  
z dob solného dětství

Takto se vše v dívčiných rukou  
vrací k prvotnosti  
plné varhan a fléten

Dívka sama  
zůstává však neskonale přítomna

prohlíží své otevřené tělo  
v zeleném zrcadle uprostřed svatební zahrady  
rodících květin  
a vraždících lidí  
a rodících lidí a vraždících květin  
prohlíží své faraónské oči  
svá ústa čerstvě pořezaná

opilí psi křičí z podkousnutých chřtánů  
rdousíce se z posledních sil  
děje se cokoli  
země ztrácí přitažlivost  
ale stáří je zlostné a na oplátku  
i pro ni ztrácí přitažlivost svět na jejím břiše  
odchází slunce a přichází smutek  
jako nekonečný oblak černých labutí  
sněží sněží a dlouhé bílé vlasy sněhu  
češou fialové blesky  
žádná milostná hlava s lilií ve vlasech  
nebyla spanilejší této šílené hlavy země

dívka prohlíží svá ňadra s hroty uzardělými

pastýřští milenci zarůstají rukama do trav  
a takto přikováni  
bezmocně zpívají k záhonu vlasů za hlavami  
a je to zpěv tak žádoucný  
že praskají i sladké loutny  
na stěnách ložnic v dávné Atlantidě

a dívka prohlíží svá ústa čerstvě pořezaná  
a cítí jak zpěv v neslovech a přelahodných tónech  
jí zdvíhá ňadra náměsíčně vzhůru

a tehdy touží rozbít zelené zrcadlo  
touží rozlévat mléko po svatební zahradě  
touží přivolat ovce a srny a podzemní potok  
touží osypat cesty růžemi  
a sedátka jablky vínovými  
touží se sklonit k milencům v travách

ale nerozbijí zrcadlo  
toliko je zahaluje rouškou  
s otiskem člověkovy tváře

odstupujíc po špičkách do svatební zahrady

zatímco zelené zrcadlo  
skryto  
čeká na svůj okamžik  
neboť kdoví  
snad právě v něm  
budou čísi bezsmyslné vrypy  
objeveny  
co záznamy altamirské

</section>
